---
sidebar_position: 1
---

# Manifest FCT d'AssembleaFP

# Cap alumne sense oportunitat: defensem l'FP real

[📌 Signa el manifest](https://forms.gle/qSU4UQjza6Y1oJqi6)

La **Formació Professional (FP)** és un pilar fonamental per al desenvolupament econòmic i social del nostre país. No obstant això, ens trobem davant d'un problema urgent que posa en risc la graduació de molts estudiants: la manca d'empreses disposades a acollir alumnes en pràctiques, especialment en el marc de la **Formació en Centres de Treball (FCT)**.

---

## Situació actual

Diversos centres educatius de Catalunya estan experimentant **dificultats creixents** per trobar empreses que ofereixin places de pràctiques als seus estudiants. Aquesta manca d'oportunitats pràctiques impedeix que molts alumnes completin la seva formació i accedeixin al mercat laboral o continuïn els seus estudis. 

Aquest problema s'ha anat agreujant els últims cursos, mentre que el **Departament d'Educació** no ha proporcionat **solucions reals** als centres. L'única mesura ha estat l'enviament de representants del Consorci per ajudar amb la prospecció, una acció **ineficient**, ja que aquests es troben amb el mateix problema que tenen els centres: la manca real de places.

A més, el Departament no ha fet una anàlisi detallada d'aquesta situació. Això afecta de manera desigual segons la **família professional** i el **territori**, fet que impedeix conèixer l'abast real del problema i dificulta la implementació de solucions adaptades a cada cas.

---

## Factors agreujants

### Increment d'hores de FCT
La **Llei Orgànica 3/2022, de 31 de març**, d'Ordenació i Integració de la Formació Professional, estableix que les hores de pràctiques poden arribar a situar-se entre **480 i 700 hores**, en funció de l'itinerari formatiu. Aquesta ampliació ha complicat encara més la col·locació de tots els estudiants en empreses adequades.

### Percepció empresarial
Algunes empreses **mostren reticències** a acollir estudiants de grau mitjà, especialment aquells **menors d'edat** o amb **poca experiència prèvia**. A més, hi ha molts perfils d'estudiants competint per un mateix tipus de pràctiques (**grau mitjà, PFI, SOC i FP bàsica**), fet que redueix encara més les oportunitats disponibles. 

A això se suma que els centres es veuen forçats a buscar empreses encara abans, intentant col·locar estudiants en FCT **fins i tot abans d'acabar el primer curs**, quan encara tenen **menys coneixements i preparació**.

---

## Demandes

Instem al **Departament d'Educació** i a les institucions pertinents a establir, **abans de l'inici del proper curs acadèmic**, un pla d'acció que inclogui:

1. **Identificació de sectors amb dèficit de places de pràctiques**  
   - Aquesta identificació hauria d'haver-se fet abans d'implementar la llei, mitjançant un **estudi d'impacte** d'aquesta reforma sobre el teixit empresarial de les diferents famílies professionals i territoris.

2. **Implementació d'alternatives o solucions per l'alumnat afectat**  
   - Exigim una **via alternativa o solució** per als estudiants que es troben en condicions de graduar-se, però que no han pogut finalitzar la FCT a temps per manca d'empreses.
   - Actualment, aquesta circumstància **no està contemplada** i obliga implícitament l'alumnat a repetir, creant un **coll de botella** que s'agreujarà amb el pas dels cursos.

3. **Termini d'implementació**  
   - Aquesta solució ha d'arribar **abans del 30 de juny**, per donar temps als centres a estudiar la seva nova situació de cara al proper curs i, alhora, ha d'oferir **una alternativa viable** per a l'alumnat afectat durant aquest curs acadèmic.

---

## Compromís pel futur

Creiem fermament que per construir un sistema de **Formació Professional robust** i **adaptat a les necessitats reals** de l'alumnat i de la societat cal, en primer lloc, **identificar, analitzar i enfrontar els problemes actuals**. És imprescindible actuar amb celeritat per garantir que **cap estudiant** vegi truncat el seu futur professional per manca d’oportunitats de pràctiques.

Fem una crida a tota la **comunitat educativa** perquè visibilitzi aquesta problemàtica, l'expliqui i se sumi activament a aquesta reivindicació. 

Alhora, apel·lem a les **institucions públiques** perquè coneguin de primera mà la realitat dels centres i de l’alumnat, més enllà dels ideals plasmats en **lleis, regulacions o reformes educatives**. 

És fonamental que aquestes institucions actuïn **decididament** per corregir els problemes i buits legals existents en el sistema, assegurant així **un futur digne i viable** per a tot l’alumnat de **Formació Professional** i, per extensió, per al conjunt de la societat.

[📌 Signa el manifest](https://forms.gle/qSU4UQjza6Y1oJqi6)

---
